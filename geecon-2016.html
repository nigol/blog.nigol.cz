<!DOCTYPE html>
<html>
    <head>
        <meta charset="UTF-8"/>
        <title>geecon 2016.</title>
    </head>
    <body>
        <article style="opacity: 0">
        	<h2>geecon 2016.<br><small>06.11.2016</small></h2>
            <p>
                Ve dnech 20. a 21.10.2016 jsem v Praze navštívil konferenci <a href="http://2016.geecon.cz">geecon</a>. Jedná se o konferenci zaměřenou na platformu Java &#8211; jak na samotný jazyk Java tak i <abbr title="Java Virtual Machine">JVM</abbr> a jazyky na něm založené. Pořadatelem je <a href="http://www.java.pl">Polish JUG</a>, která je &#8211; alespoň dle webu &#8211; dosti aktivní.
            </p>
            <p>
                Konference se konala v obchodním centru Černý most, v multikinu Cinestar. Byla to dobrá volba, protože k dispozici bylo několik sálů (v jeden okamžik probíhaly obvykle 3 přednášky), prezentace se promítaly na velké plátno (tím byly čitelné i pro mě) a sezení bylo pohodlné. Navíc obchodní centrum je na konečné metra linky B, takže je dobře dostupné.
            </p>
            <p>
                Po registraci jsme obdrželi bavlněnou tašku, jmenovku, tričko a pivní půllitr :) a mohli vyrazit prozkoumat místo konání akce. U vstupu do každého sálu byl přehledný rozpis přednášek pro daný den, což usnadňovalo orientaci. I když já se připravil předem a do kalendáře jsem si vložil všechny přednášky, které mi připadaly zajímavé. S občerstvením problém nebyl &#8211; každý den ráno byla nachystaná snídaně, v průběhu dne byly k dispozicí džusy, ovoce, koláčky, čaj, káva a samozřejmě také oběd. Ten byl možná nejslabším článkem občerstvení. Nejsem extra náročný, ale dovedl bych si představit i lepší. Ovšem hladem jsme rozhodně netrpěli :).
            </p>
            <p>
                První den začal krátkým přivítáním od organizátorů a asi 15 minutovým úvodem od hlavního partnera akce Y Softu. Pak již byl na řadě <a href="https://twitter.com/jaroslavtulach">@JaroslavTulach</a> (jeden z původních autorů NetBeans, nyní Oracle Labs), který představil projekt <a href="http://www.oracle.com/technetwork/oracle-labs/program-languages/overview/index-2301583.html">GraalVM</a>.
            </p>
            <p>
                <img src="/images/geecon-2016/become-polyglot.jpg"></img>
            </p>
            <p>
                Jedná se kompilátor pro JVM, který nabízí lepší optimalizace výsledného kódu oproti standardnímu. Hlavně však poskytuje framework pro tvorbu kompilátorů dalších jazyků. Můžete tak snadno kombinovat v jedné aplikaci moduly v různých programovacích jazycích &#8211; představte si například webovou aplikaci, kde některé moduly píšete v Javě, něco v Javascriptu a doplníte to kódem v Ruby. Výsledek pak poběží nad JVM. Nutno podotknout, že v případě třeba Ruby, rychleji než pod standardním Ruby interpreterem. Přímo GraalVM podporuje jazyky Java, Javascript, Ruby a R.
            </p>
            <p>
                Další přednáška, kterou jsem navštívil a stála za to byla &bdquo;Beyond lambdas - the aftermath&ldquo; v podání dua (Eva a Vašek? :)) <a href="https://twitter.com/danieldeogun">@DanielDeogun</a> a <a href="https://twitter.com/danielsawano">@DanielSawano</a>.
            </p>
            <p>
                <img src="/images/geecon-2016/beyond-lambdas.jpg"></img>
            </p>
            <p>
                Kdo trošku sleduje dění kolem jazyka Java ví, že aktuální verze 8 přinesla poměrně dost novinek a mezi verzemi 7 a 8 byl podobný skok, jako mezi verzí 2 a 5. Přednášející na několika příkladech poměrně vtipně ukázali použití jedné z novinek, lambda výrazů, v běžném životě vývojáře.
            </p>
            <p>
                Pochopitelně jsem první den navštívil přednášek víc, ale kdybych popisoval všechny, psal bych článek až do Vánoc ;). Večer byla pro účastníky připravena plavba lodí po Vltavě, ale jak jsme zjistili až na lodi, raut byl připraven pouze pro přednášející. Protože jsme měli hlad a plavba měla trvat přes 2 hodiny, rychle jsme vystoupili, dali si na Václaváku klobásu a stavili se v pizzerii.
            </p>
            <p>
                Druhý den pokračovaly přednášky podobným stylem jako den první. Nejzajímavější byla pro mne bezesporu přednáška &bdquo;Thirty months of Microservices. Stairway to heaven or highway to hell?&ldquo; v podání <a href="https://twitter.com/aahoogendoorn">@aahoogendoorn</a>.
            </p>
            <p>
                <img src="/images/geecon-2016/microservices.jpg"></img>
            </p>
            <p>
                Přednáška pěkně (a vtipně!) shrnula možnosti vývoje velkých aplikací se zaměřením na vývoj pomocí microservices (což jsou v podstatě jednotlivé části aplikace, které se chovají jako samostatné aplikace). Opravdu moc pěkné a pokud máte možnost navštívit nějakou přednášku tohoto přednášejícího, vřele doporučuji.
            </p>
            <p>
                Po skončení pátečního programu konference jsme se metrem přesunuli na nádraží a Ostravanem zpět do Olomouce. Jízdenky jsme naštěstí koupili den předem, což bylo štěstí, protože jelo poměrně dost lidí bez místenky, na stojáka. Každopádně konference jako celek byla fajn a pokud nás příští rok zaměstnavatel opět pustí, rád pojedu.
            </p>
        </article>
        <script src="https://ajax.googleapis.com/ajax/libs/jquery/1.12.0/jquery.min.js"></script>
        <script src="/template/template.js"></script>
    </body>
</html>