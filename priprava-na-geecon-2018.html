<!DOCTYPE html>
<html>
  <head>
    <meta charset="UTF-8"/>
    <title>Příprava na geecon 2018.</title>
  </head>
  <body>
    <article style="opacity: 0">
      <h2>Příprava na geecon 2018.<br><small>15.10.2018</small></h2>

      <p class="lead">
        Vstupenky objednány, hotel zabookován. Je tu opět geecon, konference pro (především) Java vývojáře. Jedeme, jako obvykle, s několika kolegy z práce a jak je už u mě tradičně zvykem, naplánoval jsem si zajímavé přednášky. S návštěvy geeconu se už pro mě pomalu stává tradice &#8211; 3. rok v řadě, ale myslím, že po letošním ročníku budu mít pauzu. Přece jen se nyní budu zabývat v práci i jinými věcmi, než pouze každodenním vývojem aplikací. I když vývoj aplikací také nevzdávám a budu se jím (i třeba ve volném čase) zabývat nadále.
      </p>
      
      <p>
        Tento rok se <a href="https://2018.geecon.cz">geecon</a> koná ve 18. a 19. října 2018. Sám jsem zvědavý, čím nás organizátoři tentokrát překvapí (bude opět hrníček? :)). <a href="https://2018.geecon.cz/talks/">Seznam přednášek</a> je na webu a opět bude z čeho vybírat. Moje pracovní pozice se od loňska změnila, budu se víc zaměřovat na integraci a komunikaci aplikací. Od toho se bude odvíjet i můj výběr přednášek. Nechte se inspirovat!
      </p>
      
      <p>
        Začnu asi přednáškou &bdquo;<a href="https://2018.geecon.cz/speakers/?id=433#presentations">Helidon: Java Libraries for Writing Microservices</a>&ldquo; od Dmitry Kornilov a Tomáše Langera. Oba pracují v Oraclu a představí projekt &bdquo;<a href="https://helidon.io/#/">Helidon</a>&ldquo;, což je kolekce Java knihoven pro vývoj microservis. Něco, co by mě mohlo zajímat, protože se i u nás začínají webové služby vyvíjet čím dál víc. Dmitry Kornilova jsem už na konferenci viděl, takže myslím, že by to mohlo být fajn.
      </p>
      
      <p>
	První den bude pro mě pokračovat přednáškou &bdquo;<a href="https://2018.geecon.cz/speakers/?id=447#presentations">Stress Driven Development, and How to Avoid It</a>&ldquo; Dmitry Vinnika. Myslím, že se stresem se setkala spousta vývojářů a doufám, že se dozvím nějaké zajímavé tipy, jak se mu vyvarovat. Opravdu se těším, tak doufám, že nebudu zklamán ;).
      </p>
      
      <p>
	Klasický REST asi většinou známe, ale co GraphQL? Já znám z této technologii pouze základy, takže ocením &bdquo;<a href="https://2018.geecon.cz/speakers/?id=443#presentations">GraphQL vs Traditional Rest API</a>&ldquo;. Věřím, že i při integraci různých informačních technologií se s GraphQL můžu setkat. I když SOAP, REST a další &bdquo;starší&ldquo; (jako SFTP, X.400 a podobně) budou (zatím?) převažovat. Možná by se u nás mohlo GraphQL nasadit u aplikací, kde bude frontend napsaný komplet na straně klienta &#8211; třeba v Reactu nebo jen JavaScriptu. 
      </p>
      
      <p>
	Big Data. Pěkný buzzword, že? Nicméně určitě je to téma, které může být zajímavé. Pokud se navíc chci dozvědět něco o &bdquo;<a href="https://spark.apache.org/">Apache Spark</a>&ldquo;, jako že chci, pak je tu  &bdquo;<a href="https://2018.geecon.cz/speakers/?id=454#presentations">Apache Spark, Data intensive processing in practice</a>&ldquo;. Marcin slibuje, že nám v kostce předá znalosti získané za poslední 3 roky práce se Sparkem. To zní jako dobrý plán:).
      </p>
      
      <p>
	Určitě navštívím i další přednášky, takže bude po konferenci o čem psát &#8211; počítejte s tím, že zase napíšu nějaké shrnutí :). Ještě se podívejte na <a href="https://2018.geecon.cz/speakers/">seznam všech přednášejících</a> a pokud jedete taky, můžete se těšit spolu se mnou. Možná se potkáme.
      </p>
    </article>
    <script src="https://ajax.googleapis.com/ajax/libs/jquery/1.12.0/jquery.min.js"></script>
    <script src="/template/template.js"></script>
  </body>
</html>
